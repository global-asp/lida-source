# Kuza muri Norway

##
Njye na basaza banjye babiri twaje muri Norway mu Ukuboza 2016. Twambaye imyenda idashyuha kuko twumvaga ko hazaba hashyushye nko muri Somalia. Ariko, tukigera ku kibuga cy'indege, hari mu gihe cy'urubura. Twari dukonje kandi n'ikirere cyari gikonje. N'ubwo twari twazanye amavalisi, yari yuzuye imyenda yo mu gihe cy'ubushyuhe gusa.

##
N'ubwo hari hakonje, nari nishimiye kuza muri Norway. Nari ngiye kongera guhura na Mama twaherukanaga mu myaka itandatu ishize. Mama n'inshuti ze ebyiri baje kutureba. Tukimubona, twarize amarira y'ibyishimo. Twerekeje mu mujyi muto Mama atuyemo.

##
Umunsi wa mbere mu mujyi Mama atuyemo, wari umunsi utangaje. Hari hakonje huzuye urubura, nta byinshi byo kureba byari bihari. Nta muntu n'umwe wari uri mu muhanda. Abantu benshi twahuye, bari bakonje nta n'urugwiro. Muri Somalia, abantu babaga buzuye ahantu hose, ni yo mpamvu nabonaga buri kimwe ari gishya hano. Mama n'inshuti ze baduhaye impano, ubundi atujyana kugura imyenda ishyuha.

##
Nyuma y'ibiruhuko bya Noheli, nagiye kwiga ikinoruweyi mu ishuri ry'abakuze. Nahize imyaka ibiri mbere yo kujya mu ishuri risanzwe. Ubu ndi mu mwaka wa nyuma kandi nungutse inshuti nyinshi. Ndi umuntu usabana kandi nezezwa no guhura n'abantu.

##
Nyuma yo kwiga, njya mu kigo cy'abakorerabushake aho bamfasha gukora imikoro. Muri icyo kigo natangiye no kwiga kudoda.

##
Muri Somalia nta shuri na rimwe nigeze njyamo, nta n'isomo na rimwe nigeze niga keretse ishuri rya Quran. Ntago nari nzi gusoma no kwandika. Ubu namenye gusoma no kwandika yaba mu gisomali cyangwa ikinoruweyi, ndetse n'andi masomo atandukanye. Nta mashuri numvaga nta cyo ndi cyo. Ubu numva mfite ubumenyi kandi nishimye.

##
Umwaka utaha nzajya mu mashuri yisumbuye mu bijyanye n'ubuzima n'iterambere ry'urubyiruko. Mu gihe kizaza, nifuza kuzakorana n'urubyiruko. Ubwo nzaba ndangije kwiga, inzozi zanjye ni ukubona akazi gahoraho. Nifuza kandi kwiga gutwara ubundi nkabona perimi.

##
Iyo mba naragumye muri Somalia, ntekereza ko ubu mba narabaye umugore. Ahari mba mfite n'abana benshi. Iyo mba ndi muri Somalia, ntago mba naragiye mbona amahirwe nk'ayo nagize. Numva ndi umunyamahirwe kuba ntuye muri Norway.

##
* License: CC BY
* Text: Aamiina
* Illustration: Julie Cornelia van Walsum
* Translation: Abisange Iragena Sandrine
* Language: rw
